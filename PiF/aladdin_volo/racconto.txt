Aladdin

Aladdin è accusato di aver rapito la principessa e di fronte ad un simile reato
neppure il sultano può intervenire!

Solo il piccolo Abù riesce a raggiungere il suo amico passando attraverso le
sbarre della segreta in cui è rinchiuso. La scimmietta libera Aladdin dalle
catene ma chi può farlo uscire di lì?

"Io posso farlo!" A quella voce Aladdin sobbalza: accanto a lui c'è un vecchio
cencioso che gli indica un buco nella parete. "Seguimi e sarai libero e tanto
ricco da poter persino sposare la tua principessa!". Sotto quei laceri panni si
nasconde Jafar e Aladdin, abbagliato dalla prospettiva di poter chiedere la mano
di Jasmine, accetta di seguirlo nel deserto.

Giunto nel deserto, si ritrova in una caverna e una voce spaventosa gli dice:
"Non prendere nulla tranne la lampada e sarai premiato!" Aladdin si ritrova
circondato da mille tesori, in cima a una ripida scalinata c'è il solo oggetto
che gli è consentito avere, un'umile lampada un po' arrugginita!

Chi invece non sa resistere alla tentazione è la scimmietta.

Attratto da un'enorme gemma, Abù si avvicina, tocca la pietra e un rombo scuote
la caverna! Il pavimento sprofonda, l'immenso tesoro precipita in un mare di
lava infuocata e Aladdin finirebbe tra le fiamme con Abù se, ad interrompere il
loro tragico volo, non giungesse un… tappeto volante… uno dei tanti tesori della
caverna, che li solleva in volo fino all'uscita!
